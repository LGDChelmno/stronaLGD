---
title: Rehabilitacja kompleksowa – materiały informacyjne
description: >-
  Powrót do zdrowia – powrót do pracy. PFRON aktywizuje zawodowo. Państwowy
  Fundusz Rehabilitacji Osób Niepełnosprawnych prowadzi projekt aktywizacji
  zawodowej dla osób, które z powodu wypadku lub [...]
date: 2019-11-14T12:47:18+01:00
tags:
  - news
image: /assets/uploads/lgd.jpg
imageAlt: zdjęcie tytułowe
---
**Powrót do zdrowia – powrót do pracy. PFRON aktywizuje zawodowo. **

<Br>

Państwowy Fundusz Rehabilitacji Osób Niepełnosprawnych prowadzi projekt aktywizacji zawodowej dla osób, które z powodu wypadku lub pogorszenia stanu zdrowia nie mogą wykonywać dotychczasowej pracy.

<br>

Projekt PFRON-u „Wypracowanie i pilotażowe wdrożenie modelu kompleksowej rehabilitacji umożliwiającej podjęcie lub powrót do pracy” składa się z trzech modułów: zawodowego, medycznego i psychospołecznego. Uczestnicy przebywają w czterech Ośrodkach Rehabilitacji Kompleksowej: w Wągrowcu (woj. wielkopolskie), Ustroniu (woj. Śląskie), Nałęczowie (woj. Lubelskie) oraz Grębiszewie (woj. mazowieckie).

<br>

– Projekt jest skierowany do osób, które z powodu choroby lub wypadku straciły możliwość wykonywania dotychczasowego zawodu i wymagają przekwalifikowania, a także dla osób niepełnosprawnych, które nigdy nie pracowały, a chcą zdobyć zawód i podjąć pracę dostosowaną do ich możliwości zdrowotnych. Co ważne – poszukujemy osób, które po rehabilitacji i przekwalifikowaniu zawodowym będą mogły podjąć zatrudnienie.

<br>

Jest to nowatorskie na gruncie polskim rozwiązanie, mające na celu podniesienie jakości i skuteczności rehabilitacji osób z niepełnosprawnością, tak aby mogły aktywnie uczestniczyć w życiu zawodowym i społecznym.

<br>

**Trwa rekrutacja**

<br>

Długość pobytu w ośrodku jest uzależniona od czasu trwania kursu zawodowego, jaki uczestnik wybierze wraz z doradcą zawodowym (od trzech do dziewięciu miesięcy). Do wyboru możliwy jest pobyt stacjonarny lub – dla osób mieszkających w pobliżu ośrodka – codzienny dojazd na zajęcia. Udział w projekcie jest bezpłatny, wszystkie koszty pokrywane są z funduszy UE (Programu Operacyjnego Wiedza, Edukacja, Rozwój) ora budżetu państwa.

<br>

W Ośrodku uczestnicy będą mogli ocenić stan zdrowia i podjąć niezbędne działania, aby w jak największym stopniu odzyskać sprawność, wiarę we własne możliwości, wybrać nowy zawód i zdobyć kwalifikacje niezbędne do jego wykonywania czy wreszcie znaleźć pracę dopasowaną do swoich możliwości i potrzeb lub rozpocząć działalność gospodarczą.

<br>

Rekrutację prowadzi PFRON – zgłoszenia przyjmowane są pod numerem tel. 22 50 55 600 lub mailowo: ork@pfron.org.pl.

<br>

Przed przystąpieniem do Projektu należy wypełnić i odesłać do PFRON Formularz zgłoszeniowy, następnie ustalany jest termin komisji kwalifikacyjnej – badania lekarskie i psychologiczne. Po pozytywnym orzeczeniu zapraszamy uczestników do Ośrodka.
